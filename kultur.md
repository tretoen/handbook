# Kultur

> ## En 321er - kort fortalt
>
> Du er troverdig og trygg på deg selv. Du har et hjerte for eget fag og føler stolthet og eierskap til 321 og det du gjør. Du er ikke redd for å feile og prøver gjerne- og ofte nye ting. Du er klar over dine styrker og svakheter og er tydelig og real, også når det butter.  Og viktigst av alt; Du spiller folk gode!

Ingen mennesker er helt like. Det er vi heller ikke i 321. Men det er allikevel noen fellestrekk som kjennetegner våre folk. Balansen mellom forskjellig og lik er det som til sammen legger grunnlaget for vår kultur - og det er det vi støtt er på utkikk etter hos deg som kanskje vil bli en av oss.

På denne siden har du en oversikt over vår kultur og verdier, hva slags retninger vi styrer etter og hva vi gjør for å lage en bra hverdag for alle 321ere, våre kunder og de vi samarbeider med. Dette er et arbeid som hele tiden er i fart og endring.

## Hvorfor beskrive vår kultur?

- Det gir potensielle nye kollegaer et inntrykk av hvordan vi er
- Det gjør det lettere for oss å vite hva vi ser etter når vi skal ansette nye kollegaer
- Det skaper en bevissthet rundt kultur internt
- Det er noe vi kan navigere- og korrigere etter og bruke til å gi hverandre tilbakemeldinger

### Graden av åpenhet

Da snakker vi ikke om å dele av sine innerste følelser og intimiteter. Vi snakker om det å dele av egen kunnskap, innsikt og erfaring - for å spille andre gode. Å genuint ønske å hjelpe til slik at hver enkelt føler seg trygge og ivaretatt og for at sluttproduktet skal bli så bra som mulig. Og dette gjør du uten å kreve eller forvente noe tilbake.  

Du er utforskende, ønsker å lære og er transparent med det du lærer - du deler. Under åpenhet ligger også en interesse- og respekt for hverandres forskjelligheter. Du tar deg tid til å lytte til andres meninger, ideer og tanker og tilstreber å forstå. Du jobber godt sammen med folk med bakgrunner, personligheter og kulturer som er forskjellig fra din.

<div class="highlight">

### Graden av ærlighet

Dette er ikke nøtt eller sannhet. Når vi sier ærlig, mener vi at du setter egne grenser og er bevisst på egne behov og ønsker. At du tar ansvar for hvilken retning du ønsker å gå, slik at vi kan finne oppdrag som passer for deg.  Under ærlighet legger vi også integritet.  Du er opptatt av å være en real og grei person. Du står for det du gjør og sier.  Du snakker til folk, ikke om folk. Du gjør som du sier og sier som du gjør - vi vet hvor vi har deg og du vet hvor du har oss.

</div>

### Graden av modig

Du er så klart modig hvis du tør å hoppe i strikk eller spille hovedrollen i en revy.  Men i våre øyne er du vel så modig når du tør å være både ærlig og åpen som forklart over. Å være ydmyk og sårbar i jakten på et godt samarbeid og gode løsninger krever mot. Til og med det å stille «dumme» spørsmål krever pondus. Når det er behov for det, står du opp for andre og du stoler på at andre gjør det samme for deg. Du tør å prøve ut nye ting selv om du vet du kan feile. Og når du gjør feil, og det håper vi du gjør mange av, så forteller du om det og hjelper oss alle å lære av det.

Din stemme er like viktig som alle andres. Tør å utfordre «sannheter». Tør å si det du mener, tør å dele det du kan - vil vil høre og vi vil lære.

### Graden av lidenskap

Vi er veldig klare på at dette er en jobb og at du har et helt liv utenom som vi og du skal respektere. Men når du er på jobb, så drives du av å lære. Ikke bare den årlige konferansen eller det organiserte kurset. Du er nysgjerrig, ivrig og stadig på søken etter nye løsninger og trender innafor ditt eget fag. En dag i måneden har vi 321-dag. Denne dagen er et høydepunkt for deg. Du gleder deg til en hel dag satt av til læring. Andre blir inspirert av din lidenskap for fag og lærdom.  

Under lidenskap ligger det også en stolthet. Alle 321ere er medeiere i bedriften. Allerede her gror det et ekstra nivå av motivasjon, lidenskap og stolthet. Det er oss selv vi selger og oss selv vi jobber for.

### Hel ved

I tillegg viser det seg ofte at gode 321ere er upretensiøse. Et relativt flott ord for det vi ser på som dyktige folk som ikke har behov for å hverken brøle høyest eller stå fremst og øverst. Du tar den plassen du trenger å ta for at teamet, 321 og produktet du jobber med skal bli så bra som mulig. Du snakker med et tydelig og enkelt språk for at alle skal forstå og du prøver å unngå stamme-sjargong og prating over hoder. Du har ikke behov for spisse albuer og skarpstrøkne slips, du er trygg i faget ditt og vet at den erfaringen og kompetansen du sitter på er høyt der oppe.

## Kultur i praksis

### Hvordan vi kommuniserer

Vi bruker Slack til internkommunikasjon og har som en uskreven (eller kanskje skreven) regel; hvis det ikke er en god grunn til å ikke stille et spørsmål i åpen kanal. – still alltid spørsmålet i åpen kanal.

Det er flere grunner til at vi syns det er viktig;

1. Flere kan lure på det samme, enten de er klar over det eller ikke.
2. Flere får muligheten til å spille inn, noe som kan gi enda mer info og innsikt.
3. Du får øvd deg på å stille alle mulige spørsmål, og får erfare at våre folk alltid er klare for å svare og hjelpe så godt de kan – helt på ekte
4. Når man som konsulent sitter ute hos kunde, så er det så utrolig godt å kunne følge med på aktiviteten som foregår i 321 forøvrig. Det gir en følelse av tilhørighet, som vi ser på som veldig viktig – du har hele 321 i ryggen, alltid.

### Engasjere deg sosialt

Alle viser det engasjement de ønsker sosialt. Være med å arrangere ting. Ta initiativ til å få til noe med kollegaer.

Gode eksempler:

1. BDO-mila, stille lag
2. Spillkvelder
3. 3d-printing
4. Øl-brygging
5. Teknikkurs i ski
6. Måneskinnstur på ski

> I 2024 vant vi faktisk prisen for sprekeste bedrift på BDO-mila i Hamar! 3 2 1 GYM er for alle! Gaming, golf eller sjakk - du må ikke kunne løpe fort for å være med oss

### Engasjere deg i drift

Å delta aktivt i større eller mindre grad i driften av 321 faller seg naturlig hos oss. Når du er med og eier en bedrift, blir man motivert til å f.eks være med i strategigruppa, definere kultur, bidra inn i egen nettside, merkevarebygging og markedsføring, være med å rekruttere eller kanskje noe så konkret som å jobbe for at 321 skal bli miljøfyrtårn-bedrift.

### 321 + venner

Vi åpner opp for venner og kollegaer fra andre bedrifter - både med faglige- og sosiale arrangement.

Flere ganger i året arrangerer vi 321-frokost der vi selv- eller eksterne folk snakker fag en liten time på morgenkvisten. Og så mingler vi over en kaffe og frokost

Sommerfesten vår, som vi arrangerer for 3. gang i 2024 er et åpent kalas - med god mat og drikke, samt underholdning og fest.
